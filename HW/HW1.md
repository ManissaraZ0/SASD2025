# HW1: Agile Essence and Fluency

**ผู้บรรยาย:** Martin Fowler  

**คลิป:** Agile Essence and Fluency

**ลิงก์:** https://youtu.be/URlnxbaHhTs?si=bRk1cGNqMfl8x9Hz

**ช่วงเวลาที่ฟัง:** 00:00 – 24:42

**แหล่งค้นคว้าเพิ่มเติม:** https://martinfowler.com/articles/agileFluency.html

## สรุปเนื้อหา

Martin Fowler อธิบายว่า Agile เกิดขึ้นจากปัญหาของการพัฒนาซอฟต์แวร์ในอดีต ซึ่งใช้กระบวนการแบบ plan-driven หรือ predictive planning ที่พยายามวางแผนทุกอย่างล่วงหน้าและวัดความสำเร็จจากการทำงานให้ตรงเวลาและอยู่ในงบประมาณ แนวทางนี้เหมาะกับงานที่ข้อกำหนดค่อนข้างนิ่ง แต่ไม่สอดคล้องกับการพัฒนาซอฟต์แวร์ ที่มีความต้องการหรือ Requirements เปลี่ยนแปลงอยู่ตลอดเวลา Agile จึงเน้น adaptive planning หรือการวางแผนที่สามารถปรับตัวตามสถานการณ์จริง และวัดความสำเร็จจากคุณค่าทางธุรกิจ (Business Value) รวมถึงประสิทธิภาพในการทำงานที่เพิ่มขึ้นแทนการทำตามแผน

Fowler ยังกล่าวว่าเขาชอบวลีนี้เป็นอย่างมาก

> A late change in requirements is a competitive advantage
> 
> — Mary Poppendieck

เพราะวลีนี้สะท้อนโลกความเป็นจริงของการพัฒนาซอฟต์แวร์ ที่ความต้องการของลูกค้าและสภาพแวดล้อมทางธุรกิจไม่เคยหยุดนิ่ง แทนที่จะมองการเปลี่ยนแปลงความต้องการเป็นปัญหา Agile กลับมองว่าการสามารถปรับตัวและตอบสนองต่อการเปลี่ยนแปลงได้อย่างรวดเร็ว คือความได้เปรียบในการแข่งขัน และเป็นเหตุผลสำคัญที่ทำให้ Agile เหมาะสมกับการพัฒนาซอฟต์แวร์ในโลกปัจจุบัน

Fowler ยังกล่าวถึงแนวคิดของ Frederick Winslow Taylor ซึ่งเสนอให้แยกผู้วางแผนออกจากผู้ปฏิบัติงาน โดยเชื่อว่าคนทำงานเพียงทำตามแผนที่กำหนดไว้ อย่างไรก็ตาม Agile ปฏิเสธแนวคิดนี้ เพราะการสร้างซอฟต์แวร์ต้องอาศัยคนที่มีความสามารถและการตัดสินใจ ทีมจึงควรเป็นผู้กำหนดกระบวนการทำงานที่เหมาะสมกับตนเอง เนื่องจากแต่ละทีมและแต่ละปัญหามีความแตกต่างกัน แนวคิดนี้ทำให้การทำ Agile Retrospective มีความสำคัญ เพราะช่วยให้ทีมเรียนรู้จากการทำงานที่ผ่านมา และปรับปรุงกระบวนการทำงานอย่างต่อเนื่อง

นอกจากนี้ Fowler ยังกล่าวถึง Agile Fluency Model ซึ่งพัฒนาโดย Diana Larsen และ James Shaw โดยโมเดลนี้ไม่ใช่แบบวัดความเก่งของทีม แต่เป็นแนวทางพัฒนาเพื่อช่วยให้ทีม Agile เข้าใจว่าอยู่ในระดับใด และควรพัฒนาไปในทิศทางไหนเพื่อให้เกิดประโยชน์กับธุรกิจจริง 

Agile Fluency Model แบ่งออกเป็น 4 ระดับ โดยแต่ละโซนมีเป้าหมายและคุณค่าที่แตกต่างกัน

* **ระดับแรกคือ Focusing** ซึ่งเน้นผลลัพธ์เชิงธุรกิจและการสร้างความชัดเจนในการทำงาน โดยการใช้เครื่องมืออย่าง Sprints, Backlogs หรือ Kanban
* **ระดับที่สองคือ Delivering** ซึ่งเน้นแนวปฏิบัติทางเทคนิค เช่น Test-Driven Development (TDD) และ Continuous Delivery เพื่อเพิ่มประสิทธิภาพในการทำงานและลดข้อผิดพลาดของซอฟต์แวร์ แม้จะต้องใช้เวลาและการลงทุนในการฝึกฝนทักษะก็ตาม
* **ระดับที่สามคือ Optimizing** ซึ่งเป็นการเปลี่ยนแปลงในระดับองค์กร โดยทีมมีส่วนร่วมในการตัดสินใจเชิงธุรกิจ และมีการปรับโครงสร้างทีมให้สอดคล้องกับเป้าหมายขององค์กร ซึ่งเป็นระดับที่ทำได้ยากและต้องใช้เวลาหลายปี
* **ระดับสุดท้ายคือ Strengthening** ซึ่งเน้นการเรียนรู้ข้ามทีม และการตัดสินใจที่ดีขึ้นในระดับองค์กรโดยรวม

โมเดลนี้เน้นว่าทุกโซนมีคุณค่าและการจะเกิด fluency ที่แท้จริงจำเป็นต้องอาศัยการฝึกฝนอย่างตั้งใจ

สุดท้าย Fowler ย้ำว่า Agile ไม่ใช่เพียงการเปลี่ยนกระบวนการทำงาน แต่เป็นการเปลี่ยนวิธีคิดและวัฒนธรรมขององค์กร ซึ่งต้องอาศัยเวลา การเรียนรู้ และการลงทุนอย่างต่อเนื่อง ไม่ใช่สิ่งที่สามารถทำได้ในระยะเวลาสั้น

## คำศัพท์ที่กล่าวถึงในคลิป

* `Plan-driven Development`: แนวทางการพัฒนาซอฟต์แวร์ที่เน้นการวางแผนล่วงหน้าอย่างละเอียด และควบคุมการทำงานให้เป็นไปตามแผนที่กำหนด
* `Predictive Planning`: การวางแผนที่ตั้งอยู่บนสมมติฐานว่าข้อกำหนดจะไม่เปลี่ยนแปลง ซึ่งเหมาะกับงานที่มีความไม่แน่นอนต่ำ
* `Agile`: แนวคิดการพัฒนาซอฟต์แวร์ที่เน้นการปรับตัว การทำงานเป็นรอบสั้น ๆ และการตอบสนองต่อการเปลี่ยนแปลงของความต้องการ
* `Adaptive Planning`: การวางแผนที่ปรับเปลี่ยนตามสถานการณ์จริงและข้อมูลใหม่ ซึ่งเป็นหัวใจสำคัญของ Agile
* `Business Value`: คุณค่าที่ซอฟต์แวร์สร้างให้กับธุรกิจหรือผู้ใช้ ไม่ได้วัดจากการทำตามแผน แต่จากผลลัพธ์ที่เกิดขึ้นจริง
* `Retrospective`: กิจกรรมสะท้อนผลการทำงานของทีม เพื่อเรียนรู้จากสิ่งที่ผ่านมาและปรับปรุงกระบวนการทำงานอย่างต่อเนื่อง
* `Agile Fluency Model`: แบบจำลองระดับความเชี่ยวชาญของทีม Agile ที่ใช้ช่วยกำหนดทิศทางการพัฒนาให้เหมาะสมกับเป้าหมายทางธุรกิจ
* `Test-Driven Development (TDD)`: การเขียนเทสต์ก่อนเขียนโค้ด เพื่อช่วยลดข้อผิดพลาดและออกแบบโค้ดให้มีคุณภาพ
* `Continuous Delivery`: การส่งมอบซอฟต์แวร์อย่างต่อเนื่องและปลอดภัย โดยสามารถนำระบบขึ้นใช้งานได้ตลอดเวลา
